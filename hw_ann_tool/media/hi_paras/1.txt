पिछले दिनों दिल्ली में बाबा का ढाबा चलाने वाले बुजुर्ग दंपत्ति सोशल मीडिया में वायरल हुए थे। बिक्री नहीं होने पर दुखी बुजुर्ग दंपत्ति को बाद में बड़ी संख्या में लोगों का समर्थन मिला और लोग उनके ढाबे पर खाने के लिए लाइन लगाने लगे। लेकिन, अब बाबा का ढाबा फिर से चर्चा में है, क्योंकि वीडियो वायरल करने वाले यूट्यूबर गौरव पर बाबा ने धोखाधड़ी के आरोप लगाए हैं। वहीं, यूट्यूबर गौरव वासन ने आरोपों को लेकर अपनी बात रखी है।गौरव की अपील के बाद लोग मदद करने पहुंचे
यूट्यूबर गौरव वासन ने पिछले दिनों दिल्ली के मालवीय नगर में बाबा का ढाबा के नाम से दुकान चलाने वाले बुजुर्ग दंपति का वीडियो सोशल मीडिया पर अपलोड किया था। इस वीडियो में बुजुर्ग कांता प्रसाद और उनकी पत्नी बिक्री नहीं होने पर दुखी थे। बुजुर्ग दंपति की मदद करने की अपील साथ अपलोड ​वीडियो सोशल मीडिया पर वायरल हो गया और लोग बड़ी संख्या में बाबा का ढाबा को सपोर्ट करने लगे।सोशल मीडिया पर वायरल हो गया था वीडियो
फिल्मी हस्तियों ने भी सोशल मीडिया पर वीडियो को रिट्वीट, अपलोड और शेयर कर लोगों से बाबा का ढाबा पर खाना खाकर उनकी मदद करने की अपील की। अगले कुछ घंटों में ही सैंकड़ों की संख्या में लोग बाबा का ढाबा पर खाना खाने पहुंचने लगे। गौरव वासन की मदद से बाबा का ढाबा की मदद के लिए पेटीएम, गूगल पे और बैंक अकाउंट खोले गए।बुजुर्ग ने धोखाधड़ी का आरोप लगाया
अब बाबा का ढाबा चलाने वाले बुजुर्ग कांता प्रसाद ने उनका वीडियो अपलोड करने वाले यूट्यूबर गौरव वासन पर मदद के लिए आने वाले रुपयों में धोखाधड़ी का आरोप लगाया है। कांता प्रसाद ने कहा कि गौरव वासन ने अपने रिश्तेदारों के अकाउंट में मदद के लिए आने वाले पैसे मंगवा लिए। उन्होंने जांच की मांग करते हुए पुलिस को शिकायत दर्ज कराई है।भाई और पत्नी के अकाउंट में पैसा डलावाने का आरोप
एएनआई की रिपोर्ट के मुताबिक बाबा का ढाबा के मालिक कांता प्रसाद ने उनका वीडियो पोस्ट करने वाले गौरव वासन के खिलाफ फंड को लेकर एक शिकायत दर्ज़ करवाई। कांता प्रसाद ने कहा कि गौरव ने हमारे साथ विश्वासघात किया है। डोनेशन अपने भाई, पत्नी और अपने अकाउंट में डलवाए हैं। मुझे तो ये भी नहीं पता कि कुल कितना पैसा है।